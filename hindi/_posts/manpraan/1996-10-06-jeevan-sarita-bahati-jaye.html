---
title: "जीवन सरिता बहती जाये"
excerpt: "बचपन की यादों की पोटल, बांधे जिसमें सुख-दु:ख के पल, जीवन की इस उठा-पटक में, बनीं हुयी जो मेरा संबल, खोली जब आकुल हो मैंने, अँसुअन से नैना भर आये। जीवन सरिता बहती जाये।"
---
<div style="text-align: center;">

<h4>(छोटे भाई-बहन से क्षमा-याचना)</h4>

<p>
बचपन की यादों की पोटल,<br />
बांधे जिसमें सुख-दु:ख के पल,<br />
जीवन की इस उठा-पटक में,<br />
बनीं हुयी जो मेरा संबल,<br />
खोली जब आकुल हो मैंने, अँसुअन से नैना भर आये।<br />
जीवन सरिता बहती जाये।
</p>

<p>
स्मृतियों के मोती अनगिन,<br />
ममता से बढ, कौन है लेकिन ?<br />
पाल-पोस कर बङा करे माँ,<br />
सच है नहीं उतरता ये ऋण।<br />
पर कैसा दुर्भाग्य है अपना, माँ को कुछ भी दे न पाये।<br />
जीवन सरिता बहती जाये।
</p>

<p>
कैसी है यह विधि की माया,<br />
जो मुझको यूं क्रूर बनाया।<br />
ममता के आँचल का अमृत,<br />
सचमुच मैनें कम ही पाया।<br />
वरना क्यों कोमल कलियों को, मैनें विष के दंश चुभाये?<br />
जीवन सरिता बहती जाये।
</p>

<p>
पीछे छूटी बचपन की झांकी,<br />
बस यादों की राख है बांकी।<br />
मन में जो एक बात है अटकी,<br />
कह देता हूँ तुमसे ताकि,<br />
कुछ तो कम संताप हो मेरा, मन कुछ तो हल्का हो जाये।<br />
जीवन सरिता बहती जाये।
</p>

<p>
सच है तुमको दु:ख देता था,<br />
लेकिन सोचो मैं भी छोटा था।<br />
कैसी परिस्थितियाँ थीं बोलो,<br />
किन हालत में पला-बढा था।<br />
गलती थी मेरे छुटपन की, क्षमा मांगता आँख झुकाये।<br />
जीवन सरिता बहती जाये।
</p>

<p>
ओ मेरे भइया और बहना,<br />
सच मानोगे मेरा कहना?<br />
तुम दोनों हो बहुत ही प्यारे,<br />
तुम दोनों हो मेरा गहना।<br />
इसके आगे और कहूँ क्या, मुझको कुछ भी समझ न आये।<br />
जीवन सरिता बहती जाये।
</p>

</div>

<p>
६ अक्टूबर १९९६<br />
नई दिल्ली</p>
