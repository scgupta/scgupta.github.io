---
title: "प्रेम - गुंजन"
excerpt: "प्रेम - गुंजन तिमिर में सांझ से ढलते नहीं। हर कदम पे साथ चलकर लोग यूं मुड़ते नहीं।"
---
<p>
प्रेम - गुंजन तिमिर में सांझ से ढलते नहीं।<br />
हर कदम पे साथ चलकर लोग यूं मुड़ते नहीं।</p>

<p>
मन है कोमल, बात ऐसी ओठों पे आ जाये न,<br />
अनजाने कहीं संवेदना को ठेस यूं लग जाये न,<br />
और फिर हम उम्र भर अफसोस ही करते रहें,<br />
स्नेह का सागर हो मन में, आँखों से गंगा बहे।<br />
एक बार निकले जो शब्द, लौटते तो हैं नहीं।<br />
प्रेम - गुंजन तिमिर में सांझ से ढलते नहीं॥</p>

<p>
प्रेम हो उद्दाम तो आखिर है इसमें क्या गलत?<br />
चाहता हो मन कि हर पल साथ हो तुम, क्या गलत?<br />
क्यों दो पल को मिल कर उम्र भर की प्यास लूं?<br />
क्यों न बढ कर मैं तुम्हारा हाथ बोलो थाम लूं?<br />
दुनिया के दस्तूर मन को बांध सकते हैं नहीं।<br />
प्रेम - गुंजन तिमिर में सांझ से ढलते नहीं॥</p>

<p>
स्नेह के स्निग्ध स्वर में प्रीति के दो बोल मीठे,<br />
उंगलियों का स्पर्श सुमधुर, मिलन के वो क्षण अनूठे,<br />
ओठों का कंपन नशीला, नजरों का मिलना - अटकना,<br />
बाहों में आते हुये संकोच से क्षण भर ठिठकना।<br />
सांसों का संगीत हो, ये स्वप्न हैं, क्यों सच नहीं?<br />
प्रेम - गुंजन तिमिर में सांझ से ढलते नहीं॥</p>

<p>
अगस्त २०००<br />
Milwaukee, WI, USA</p>
