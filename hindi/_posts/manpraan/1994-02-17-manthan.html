---
title: "मंथन"
excerpt: "सुधापान की चाह प्रबल पर,
मन-मंथन ने जना हलाहल।"
---
<p>
सुधापान की चाह प्रबल पर,<br />
मन-मंथन ने जना हलाहल।<br />
जगती-सुत वैभव पर विस्मित,<br />
कौन पिये शिव भांति गरल?</p>

<div style="margin-left: 10em;"><p>
शुभ्र मुकुट-मणि महिमा मंडित,<br />
हरि-पद-कवच बनेगा कौन?<br />
देव-देव पूजे जग सारा,<br />
दीनों पर ध्यान धरेगा कौन?
</p></div>

<p/>
उत्तुंग शिखर करने को चुंबित,<br />
दृढ़-मन हिम-पथ जाये कौन?<br />
अतल, गहन, गंभीर सिंधु के<br />
उर से मोती लाये कौन?</p>

<div style="margin-left: 10em;"><p>
महाप्रलय तांडव नर्तन में<br />
डमरू लय बन जाये कौन?<br />
मेघों के रथ पर तम गर्वित,<br />
प्रखर आदित्य आज क्यों मौन?
</p></div>

<p>
१७ फरवरी १९९४<br />
नवाबगंज, कानपुर</p>
