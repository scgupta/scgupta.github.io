---
title: "क्यों प्रणय के गीत गाऊँ"
excerpt: "नयन स्वप्निल, देह पुलकित,
ह्रदय प्रीति रस में मुदित।
पर चेतना का विद्रोह - विद्रुम,
क्या करूँ? कैसे दबाऊँ?
क्यों प्रणय के गीत गाऊँ?"
---
<p>
क्यों प्रणय के गीत गाऊँ?</p>

<p>
नयन स्वप्निल, देह पुलकित,<br />
ह्रदय प्रीति रस में मुदित।<br />
पर चेतना का विद्रोह-विद्रुम,<br />
क्या करूँ? कैसे दबाऊँ?<br />
क्यों प्रणय के गीत गाऊँ?</p>

<p>
स्नेह की थी तृषा मन में,<br />
भटकता रहा मैं जतन में।<br />
मधु-स्रोत पाकर सोचता हूँ,<br />
आत्माग्नि क्यों बुझाऊँ?<br />
क्यों प्रणय के गीत गाऊँ?</p>

<p>
मिलन में यह भीति कैसी?<br />
विरक्त यह अनुरीति कैसी?<br />
ज्योत्सना के बंधनों में<br />
मुक्ति-स्वर कैसे छिपाऊँ?<br />
क्यों प्रणय के गीत गाऊँ?</p>

<p>
क्या मिटी जग से उदासी?<br />
अब नहीं ये धरा प्यासी?<br />
सुख-श्रांति को संताप देकर<br />
सो रहूँ? चुप डूब जाऊँ?<br />
क्यों प्रणय के गीत गाऊँ?</p>

<p>
अंध तम, अभिशाप कितने!<br />
कलुष मन के पाप कितने!<br />
समर्पित कर प्राण अपने,<br />
लघु दीप मैं क्यों न जलाऊँ?<br />
क्यों प्रणय के गीत गाऊँ?</p>

<p>
३० जनवरी २००३<br />
Chicago, IL, USA</p>
