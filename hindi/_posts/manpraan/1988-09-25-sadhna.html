---
title: "साधना"
excerpt: "सेवा की साध लिये बढता हूँ"
---
<p>सेवा की साध लिये बढता हूँ।</p>

<p>जिसकी मिट्टी से अन्न मिला,<br />
हो गया पुष्ट मेरा तन-मन।<br />
जिसकी संस्कृति की अमर धार,<br />
है सींच गयी मेरा जीवन।<br />
जिसकी ज्ञानात्मा की सुरभि मुझे<br />
सिहरा कर देती नवजीवन।<br />
उस स्वदेश को मैं शत-शत नमन मंत्र पढता हूँ।<br />
सेवा की साध लिये बढता हूँ॥</p>

<p>गंगा-यमुना की धारायें,<br />
हिमगिरि की पर्वतमालायें,<br />
और इसका वैभवशाली वह अतीत,<br />
संचित जिसमें अगणित ज्ञान रश्मियाँ।<br />
तक्षशिला-नालन्दा के वे ज्ञानदीप,<br />
जिनसे पाये इस विश्व ने मूलमंत्र।<br />
पा जन्म यहाँ, मैं स्वयं को धन्य समझता हूँ।<br />
सेवा की साध लिये बढता हूँ॥</p>

<p>राम-कृष्ण की जन्मभूमि,<br />
शिवि-दधीचि का यह स्थान।<br />
धरा वही है यह, जिसपर<br />
लेते जन्म स्वयं भगवान।<br />
प्रसूभूमि है महापुरूषों की,<br />
देता जगत जिसे सम्मान।<br />
उस मातृभूमि को मैं अपने जीवन सुमन अप्रित करता हूँ।<br />
सेवा की साध लिये बढता हूँ॥</p>

<p>करता हूँ प्रार्थना बस एक ही,<br />
समर्पित रहूँ सदा इसके लिये ही।<br />
हे भगवन्! देना मुझे मृत्यु यहीं।<br />
यदि आऊँ इस जग में फिर कभी<br />
तो यही हो मेरी जन्म-कर्म-मरण भूमि,<br />
जिससे मैं फिर गर्व कर सकूं स्वदेश पर।<br />
हाँ! यही पौध मन में पल्लवित करता हूँ।<br />
सेवा की साध लिये बढता हूँ॥</p>

<p>सितंबर १९८८<br />
दीनदयाल विद्यालय<br />
कानपुर</p>

<p>[ इस कविता के लिये दीनदयाल विद्यालय में कविता प्रतियोगिता के पल्लव वर्ग (कक्षा ९ - १०) में मुझे प्रथम पुरस्कार मिला था। ]
</p>
