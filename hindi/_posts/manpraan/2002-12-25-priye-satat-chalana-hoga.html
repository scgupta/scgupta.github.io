---
title: "प्रिये! सतत चलना होगा!"
excerpt: "प्रिये! सतत चलना होगा!"
---
<div style="text-align: center;">

<p>
प्रिये! सतत चलना होगा!</p>

<p>
इस जीवन-पथ पर हम-तुम,<br />
बस कुछ कदम ही साथ चले हैं।<br />
कुछ ही मोड़ मिलें हैं जिन पर,<br />
असमंजस में हम ठिठके हैं।<br />
अन्तहीन है यह पथ, अभी बहुत चलना होगा!<br />
प्रिये! सतत चलना होगा!</p>

<p>
संदेह नहीं है तनिक भी मुझको,<br />
एक-दूजे से प्रेम बहुत है।<br />
पर संकीर्ण मोह के कारण,<br />
खुद को खोने का रोष बहुत है।<br />
पगली! हममें है भेद कहां? एकाकी हो गलना होगा !<br />
प्रिये! सतत चलना होगा!</p>

<p>
अंतस का मालिन्य मृत हो,<br />
कटु यादों का विष हो अमृत,<br />
क्षमा कर सकें खुद को, सबको,<br />
संजीवन देनें का लेवें व्रत।<br />
कुंदन हो हृदय हमारा, यज्ञ-कुंड में ढलना होगा !<br />
प्रिये! सतत चलना होगा!</p>

</div>

<p>
२५ दिसंबर २००२<br />
Chicago, IL, USA</p>
