---
title: "मेरे गुनाहों का मुझसे हिसाब न मांगो"
excerpt: "बाकी निशां-ए-ज़ख़्म पे फिरा के उंगलियाँ, वापस दोस्ती का फिर से ख़िताब न मांगो"
---
<p>
मेरे गुनाहों का मुझसे हिसाब न मांगो<br />
माज़ी है शर्मसार उससे हिजाब न मांगो</p>

<p>
बाकी निशां-ए-ज़ख़्म पे फिरा के उंगलियाँ<br />
वापस दोस्ती का फिर से ख़िताब न मांगो</p>

<p>
हर याद को सहेजा है पन्नों के दरमियाँ<br />
न बचेगा कुछ भी पास ये किताब न मांगो</p>

<p>
पुर-खूं दिल के ख्वाब को सींचा है ताब से<br />
ज़िद है कि हो सैलाब तो भी आब न मांगो</p>

<p>
है "बेसबब" बगावत ऐ! तमाशाई हुजूम<br />
न जो दम-ए-कुर्बान तो इंकलाब न मांगो</p>

<p>
२१ मार्च  २०१४<br />
बंगलौर</p>

<hr />

माज़ी : अतीत, past<br />
शर्मसार : लज्जित, शर्मिंदा, ashamed<br />
हिजाब : परदा, आड़, लज्जा, veil, headscarf, hijab<br />
निशां-ए-ज़ख़्म : घाव का निशान, scar<br />
उंगली फिराना/फेरना : उंगली से सहलाना / छूना, stroking/touching with finger<br />
ख़िताब : उपाधि, पदवी, title<br />
दरमियाँ, दरमियां, दरमियान : बीच / मध्य में, in between<br />
पुर-खूं : खून से भरा, full of blood<br />
ख्वाब : सपना, dream<br />
ताब : ताप, गरमी, सामर्थ्य, कष्ट/दुःख/विरोध सहने की शक्ति<br />
सैलाब : बाढ़, प्रलय, flood<br />
आब : पानी, water<br />
बगावत : विद्रोह, mutiny<br />
तमाशाई : तमाशा देखनेवाला, bystander<br />
हुजूम : भीड़, झुंड, crowd<br />
दम : ताकत, strength<br />
कुर्बान : बलिदान, sacrifice<br />
दम-ए-कुर्बान : बलिदान देने की क्षमता, ability to sacrifice<br />
इंकलाब  : क्रांति, revolution</p>
