---
title: "क्या गाऊँ - डॉ. रामकुमार वर्मा"
excerpt: "शब्दों के अधखुले द्वार से अभिलाषाएँ निकल न पातीं..."
tags: ["ब्लॉग"]
---

<p>
डॉ. रामकुमार वर्मा जी की यह कविता मैंने कक्षा १० में हिंदी पाठ्य-पुस्तक में पढ़ी थी, और पढ़ते ही जबान पर चढ़ गयी थी। आज २८ साल बाद भी मुझे यह कविता उतनी ही प्रिय है। सरल और गहरी ...
</p>

<p>
प्रिय तुम भूले मैं क्या गाऊँ? <br />
जिस ध्वनि में तुम बसे उसे <br />
जग के कण कण में क्या बिखराऊँ?
</p>

<p>
शब्दों के अधखुले द्वार से <br />
अभिलाषाएँ निकल न पातीं। <br />
उच्छ्वासों के लघु लघु पथ पर <br />
इच्छाएँ चलकर थक जातीं। <br />
हाय! स्वप्न संकेतों से <br />
मैं कैसे तुमको पास बुलाऊँ! <br />
प्रिय तुम भूले मैं क्या गाऊँ?
</p>

<p>
जुही सुरभि की एक लहर में <br />
निशा बह गयी डूबे तारे। <br />
अश्रु बिंदु में डूब डूब कर <br />
यह दृग तारे कभी न हारे। <br />
दुःख की इस जागृति में कैसे <br />
तुम्हें जगा कर मैं सुख पाऊँ! <br />
प्रिय तुम भूले मैं क्या गाऊँ?
</p>

<p>
-- डॉ. रामकुमार वर्मा
</p>
