---
title: "आभार - शिवमंगल सिंह सुमन"
excerpt: "जिस-जिस से पथ पर स्नेह मिला, उस-उस राही को धन्यवाद।"
tags: ["ब्लॉग"]
---
<p>
जिस-जिस से पथ पर स्नेह मिला, उस-उस राही को धन्यवाद।
</p>

<p>
जीवन अस्थिर अनजाने ही, हो जाता पथ पर मेल कहीं,<br />
सीमित पग डग, लम्बी मंज़िल, तय कर लेना कुछ खेल नहीं।<br />
दाएँ-बाएँ सुख-दुख चलते, सम्मुख चलता पथ का प्रमाद<br />
जिस-जिस से पथ पर स्नेह मिला, उस-उस राही को धन्यवाद।
</p>

<p>
साँसों पर अवलम्बित काया, जब चलते-चलते चूर हुई,<br />
दो स्नेह-शब्द मिल गये, मिली नव स्फूर्ति, थकावट दूर हुई।<br />
पथ के पहचाने छूट गये, पर साथ-साथ चल रही याद<br />
जिस-जिस से पथ पर स्नेह मिला, उस-उस राही को धन्यवाद।
</p>

<p>
जो साथ न मेरा दे पाये, उनसे कब सूनी हुई डगर<br />
मैं भी न चलूँ यदि तो क्या, राही मर लेकिन राह अमर।<br />
इस पथ पर वे ही चलते हैं, जो चलने का पा गये स्वाद<br />
जिस-जिस से पथ पर स्नेह मिला, उस-उस राही को धन्यवाद।
</p>

<p>
कैसे चल पाता यदि न मिला होता मुझको आकुल अंतर<br />
कैसे चल पाता यदि मिलते, चिर-तृप्ति अमरता-पूर्ण प्रहर<br />
आभारी हूँ मैं उन सबका, दे गये व्यथा का जो प्रसाद<br />
जिस-जिस से पथ पर स्नेह मिला, उस-उस राही को धन्यवाद।
</p>
