---
title: "बीन आ छेड़ूँ तुझे... - हरिवंशराय बच्चन"
tags: ["ब्लॉग"]
---
<p>
बीन, आ छेड़ूँ तुझे, मन में उदासी छा रही है।</p>

<p>
लग रहा जैसे कि मुझसे<br />
है सकल संसार रूठा,<br />
लग रहा जैसे कि सबकी<br />
प्रीति झूठी, प्यार झूठा,<br />
और मुझ-सा दीन, मुझ-सा<br />
हीन कोई भी नहीं है,<br />
बीन, आ छेड़ूँ तुझे, मन में उदासी छा रही है।</p>

<p>
दोष, दूषण, दाग अपने<br />
देखने जब से लगा हूँ,<br />
जानता हूँ मैं किसी का<br />
हो नहीं सकता सगा हूँ,<br />
और कोई क्यों बने मेरा,<br />
करे परवाह मेरी,<br />
तू मुझे क्या सोच अपनाती रही, अपना रही है?<br />
बीन, आ छेड़ूँ तुझे, मन में उदासी छा रही है।</p>

<p>
हो अगर कोई न सुनने<br />
को, न अपने आप गाऊँ?<br />
पुण्य की मुझमें कमी है,<br />
तो न अपने पाप गाऊँ?<br />
और गाया पाप ही तो<br />
पुण्य का पहला चरण है,<br />
मौन जगती किन कलंकों को छिपाती आ रही है।<br />
बीन, आ छेड़ूँ तुझे, मन में उदासी छा रही है।</p>

<p>
था तुझे छूना कि तूने<br />
भर दिया झंकार से घर,<br />
और मेरी साँस को भी<br />
सात स्वर के लग चले पर,<br />
अब अवनि छू लूँ, गगन छू लूँ<br />
कि सातों स्वर्ग छू लूँ,<br />
सब सरल मुझको कि जो तू साथ मेरे गा रही है।<br />
बीन, आ छेड़ूँ तुझे, मन में उदासी छा रही है।</p>

<p>
-- हरिवंशराय बच्चन</p>

