---
title: "यूंही यूंही ..."
excerpt: "यूंही यूंही -- गोपालदास नीरज"
tags: ["ब्लॉग"]
---
<p>
(गोपालदास "नीरज" जी की इस सरल परन्तु अर्थपूर्ण कविता की विवेचना लिखने का मुझमे सामर्थ्य नहीं है। यह कविता स्वतः-स्पष्ट और संपूर्ण है। आशा है कि आपको भी पसंद आएगी।)</p>

<p>
भोर हुआ,<br />
धूप चढ़ी,<br />
शोर हुआ,<br />
साँझ बढ़ी,<br />
यूंही यूंही एक दिन निकल गया।</p>

<p>
प्राण तपे,<br />
प्यास जगी,<br />
मेघ घिरे,<br />
झड़ी लगी,<br />
यूंही यूंही हिय-हिमाद्रि गल गया।</p>

<p>
स्नेह चुका,<br />
सांस थकी,<br />
तिमिर झुका,<br />
ज्योति बिकी,<br />
यूंही यूंही एक दीप जल गया।</p>

<p>
रूप हंसा,<br />
रास रचा,<br />
मिलन सजा,<br />
विरह बचा,<br />
यूंही यूंही एक स्वप्न छल गया।</p>

<p>
जन्म रोया,<br />
मृत्यु हंसी,<br />
आयु लुटी,<br />
धूल बसी,<br />
यूंही यूंही बस मनुष्य ढल गया।</p>

<p>
-- गोपालदास "नीरज" (कारवां गीतों का)</p>
