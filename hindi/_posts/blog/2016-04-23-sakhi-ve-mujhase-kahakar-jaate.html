---
title: "सखि वे मुझसे कह कर जाते - हास्यानुकृति"
excerpt: "मैथलीशरण गुप्त की कविता सखि वे मुझसे कह कर जाते की हास्यानुकृति (पैरोडी): लखन सिनेमा पति गए, नहिं अचरज की बात। पर चोरी-चोरी गए, यही बड़ा व्याघात।"
image: "https://2.bp.blogspot.com/-8G9YaJHXOWQ/VxsSyitFXRI/AAAAAAAAHXs/NDOfh7WFQjw14zPbDSIap_YWtRrBjsHoQCKgB/s1600/BuddhaLeavingYashodharaRahul.jpg"
image_thumbnail: "https://2.bp.blogspot.com/-8G9YaJHXOWQ/VxsSyitFXRI/AAAAAAAAHXs/NDOfh7WFQjw14zPbDSIap_YWtRrBjsHoQCKgB/s320/BuddhaLeavingYashodharaRahul.jpg"
tags: ["ब्लॉग"]
---
<p><img class="framedimg" border="0" src="https://2.bp.blogspot.com/-8G9YaJHXOWQ/VxsSyitFXRI/AAAAAAAAHXs/NDOfh7WFQjw14zPbDSIap_YWtRrBjsHoQCKgB/s320/BuddhaLeavingYashodharaRahul.jpg" /></p>

<p>
हिंदी साहित्य में हास्यानुकृति यानि पैरोडी की बहुत ही समृद्ध परम्परा रही है, और इससे बड़े से बड़े कवि को भी बख्शा नहीं गया है और न ही कवियों ने इसका बुरा माना है। हरिवंश राय बच्चन जी की आत्मकथा (<a href="http://www.amazon.in/dp/8170281342" rel="noopener nofollow" target="_blank">क्या भूलूँ क्या याद करूँ</a>, परिशिष्ट २) में उल्लेख है कि जब काशी हिन्दू विश्वविद्यालय में <a href="http://kavitakosh.org/kk/मधुशाला_/_हरिवंशराय_बच्चन" rel="noopener nofollow" target="_blank">मधुशाला</a> को उसके प्रकाशन के भी पहले जब पहली बार सुनाई तो श्रोता तो विभोर हुए ही, सभापति प्रो. मनोरंजन प्रसाद सिंह ने वहीं बैठे-बैठे मधुशाला की कई रुबाइयों की पैरोडी लिख डाली और सुनाई भी।
</p>

<p>
आज के लोकप्रिय कवि कुमार विश्वास की पैरोडी <a href="https://www.youtube.com/playlist?list=PL-0VuWeAqwgAQs626QdQOw-UDM-BAjQ3o" rel="noopener nofollow" target="_blank">डॉ सुकुमार अविश्वास</a> Red FM पर बहुत पसंद की जाती है और कुमार विश्वास उस कार्यक्रम में आकर स्वयं पर इस विनोदपूर्ण परिहास का मजा लेते हैं। इसी तरह की पैरोडी का वो <a href="https://www.youtube.com/watch?v=zf_C8GTWoa4" rel="noopener nofollow" target="_blank">गुस्ताख़ी माफ़</a> कार्यक्रम में भी हिस्सा रहे हैं।
</p>

<p>
यहाँ यह कहना आवश्यक है कि किसी कविता की हास्यानुकृति लिखना आसान नहीं होता। जब कवि कविता लिखता है तो वो स्वच्छंद होता है कविता का छन्द, मीटर आदि चुनने के लिए; उसकी अपनी शैली होती है; वह केवल अपने मनोभावों की प्रेरणा से अविभूत होकर लिखता है। किन्तु हास्यानुकृति पर मूल कृति के छन्द और शैली के अनुकरण का अनुशाशन होता है। हास्यानुकृति लिखने वाले को अपने मन में मूल कवि की आत्मा का एक अंश उतारना पड़ता है। एक उम्दा हास्यानुकृति में मूल कवि की झलक दिखती है या उसकी ही कृति लगती है। इसलिए न केवल हास्यानुकृति को परिहास की तरह लें और उपहास न समझें, बल्कि उसमें निहित कला और प्रतिभा का भी आनंद उठायें। और जब कवियों को अपनी हास्यानुकृति बुरी नहीं लगती तो किसी और को "चाय से ज्यादा केतली गरम" चरितार्थ करने की क्या आवश्यकता है?
</p>

<p>
मूल कविता "<a href="http://kavitakosh.org/kk/सखि_वे_मुझसे_कह_कर_जाते_/_मैथिलीशरण_गुप्त" rel="noopener nofollow" target="_blank">सखि वे मुझसे कह कर जाते</a>" के लेखक <a href="//hi.wikipedia.org/wiki/मैथिलीशरण_गुप्त" rel="noopener nofollow" target="_blank">श्री मैथलीशरण गुप्त जी</a> को समाज के सदियों से उपेक्षित वर्ग और व्यक्तियों का कवि  कहा जाता है। दुनिया भर में राम, सीता, लक्ष्मण, हनुमान की तो स्तुति हुई, लेकिन लक्ष्मण से चौदह वर्षों का वियोग सहने वाली उसकी पत्नी उर्मिला का ध्यान मैथलीशरण जी को ही <a href="http://kavitakosh.org/kk/साकेत_/_मैथिलीशरण_गुप्त" rel="noopener nofollow" target="_blank">साकेत</a> में आया। गौतम बुद्ध की बड़ी-बड़ी प्रतिमाएं, स्तूप और अभिलेख मानवता को दिए गए ज्ञान हेतु उनका आज भी कृतज्ञ अभिनंदन करते हैं, लेकिन उस ज्ञान के लिए जिसे रात में चुपचाप त्यागा था, जिसने पुत्र राहुल के पोषण का समग्र दायित्व निभाया था, उस पत्नी <a href="http://kavitakosh.org/kk/यशोधरा_/_मैथिलीशरण_गुप्त" rel="noopener nofollow" target="_blank">यशोधरा</a> को काव्य में स्मरण और अमर करने का काम मैथलीशरण जी ने ही किया। यशोधरा की अभिमानी वेदना "सखि वे मुझसे कह कर जाते" में अभिव्यक्त है। आप <a href="http://kavitakosh.org/kk/सखि_वे_मुझसे_कह_कर_जाते_/_मैथिलीशरण_गुप्त" rel="noopener nofollow" target="_blank">मूल रचना</a> अवश्य पढ़ें, आपके अंदर वह भाव-संवेदना का ज्वार उठा देगी।
</p>

<p>
इस लम्बी भूमिका के बाद "सखि वे मुझसे कह कर जाते" की कहीं सुनी और याद रह गयी यह हास्यानुकृति प्रस्तुत है। जिस तरह यशोधरा  को पति गौतम के तपस्या करने को जाने से आश्चर्य नहीं हुआ था, अपितु चुपचाप जाने से वेदना हुई थी, इस कविता की नायिका को कुछ वैसी ही व्यथा पति के चुपके से सिनेमा देखने जाने पर होती है:
</p>

<blockquote>
<p>
लखन सिनेमा पति गए, नहिं अचरज की बात।<br />
पर चोरी-चोरी गए, यही बड़ा व्याघात।
</p>

<p>
सखि, वे मुझसे कहकर जाते,<br />
कह, तो क्या मुझको वे अपनी पथ-बाधा ही पाते?
</p>

<p>
कारण नहीं समझ में आता,<br />
ले जाते तो क्या हो जाता,<br />
शायद वे संकोच कर गए<br />
मंहगाई के नाते।<br />
सखि, वे मुझसे कहकर जाते।
</p>

<p>
बच्चों का यदि साथ न भाता,<br />
मुझसे यह क्यों कहा न जाता,<br />
सेकेंड शो के होने तक तो<br />
बच्चे भी सो जाते।<br />
सखि, वे मुझसे कहकर जाते।
</p>
</blockquote>

<p>
मैंने बहुत खोजा लेकिन पता नहीं लगा पाया कि ये किसने लिखी है, इसको सुने २५ वर्षों से भी ज्यादा हो गए हैं। यदि आपको कोई जानकारी हो तो कृपया नीचे टिप्पणी में साझा करें। अगर मेरी स्मृति क्षीण है और इसमें कुछ त्रुटियां हैं तो वो भी साझा करें।
</p>
