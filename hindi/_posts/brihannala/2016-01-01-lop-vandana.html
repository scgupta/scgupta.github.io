---
title: "लोप सर्ग - भाग १ - वंदना"
excerpt: "क्षीर मंथन से अमिय की लालसा सब ही करें, पर गरल यदि हो प्रकट निर्द्वंद्व वह भी पी सकें।"
---

<!-- गीतिका जैसा छंद: २१२२ २१२२ (/) २१२२ २१२ -->

<p>
[पांडव ऋषि धौम्य के साथ ईश-वंदना कर रहे हैं।]
</p>

<p>
&ldquo;हे विनायक! आपका हम ध्यान इस विधि से धरें <br />
कि पितृ भी यदि शत्रु बनकर कंठ को खंडित करें, <br />
ग्रह गजानन, वक्रतुंड या एकदंत ही बस बचे, <br />
पर व्यथित ना हों तनिक भी, मान्यता अर्जित करें। <br />
<span style="margin-left: 4em;">बन सकें हम विघ्न-नाशक शोक-हारक जगत के। </span><br />
<span style="margin-left: 4em;">लोक हित को नत समर्पित, हों सहायक प्रगति के। </span><br />
<span style="margin-left: 4em;">अल्प साधन, मूष वाहन, परिक्रमा पर विश्व की, </span><br />
<span style="margin-left: 4em;">लक्ष्य साधें युक्ति से, परि-बंध तोड़ें नियति के। ॥१॥ </span><br />
<!-- नियति के परिबंध तोड़ें, लक्ष्य साधें युक्ति से ॥१॥ <br /> -->
</p>

<p>
&ldquo;शंभु शंकर करुण सागर दान हम यह माँगते&mdash; <br />
रूढ़ि-मर्दन हेतु तांडव-शक्ति हे नटराज दे। <br />
ध्वंशकर अन्याय को हम धर्म का संबल बनें। <br />
अबल का बल सिद्ध हों तू शूल कर में आज दे। <br />
<span style="margin-left: 4em;">क्षीर मंथन से अमिय की लालसा सब ही करें, </span><br />
<span style="margin-left: 4em;">पर गरल यदि हो प्रकट निर्-द्वन्द्व वह भी पी सकें। </span><br />
<span style="margin-left: 4em;">कंठ में ही रोक लें विष, उर कभी न विषाक्त हो, </span><br />
<span style="margin-left: 4em;">जूट से निर्मल निकलकर जीवनी गंगा बहें। ॥२॥ </span><br />
</p>

<p>
&ldquo;शारदे माँ हम सृजन की साधना में रत रहें, <br />
कल्पना कोंपल खिलें और पल्लवित-पोषित रहें। <br />
प्रखर चेतन बुद्धि बल का तुम हमें वरदान दो, <br />
ज्ञान और विज्ञान को विकसित करें, विस्तार दें। <br />
<!-- ज्ञान औ' विज्ञान विकसित कर सदा विस्तार दें। <br /> -->
<span style="margin-left: 4em;">प्रार्थना करते कला साधन नहीं हो, साध्य हो, </span><br />
<!-- प्रार्थना है, हे कलाओं! हो न साधन, साध्य हो। <br /> -->
<span style="margin-left: 4em;">सृजन की जिस भी विधा में रुचि जगे, आराध्य हो। </span><br />
<span style="margin-left: 4em;">साधना ही सिद्धि हो, धन-ख्याति का माध्यम नहीं। </span><br />
<span style="margin-left: 4em;">प्रेरणा सरिता से सिंचन अनवरत निर्बाध हो। ॥३॥ </span><br />
</p>

<p>
&ldquo;हे दिवाकर! तेज तुझ सम जगत ज्योतिर्मय करे, <br />
कर्म हों पावन हमारे, अग्नि में उतरें खरे। <br />
पवन अपनी शक्ति देना, प्राण बन जग में बहें। <br />
धर्म पालन की सुरभि उड़ व्योम के पहुँचे परे। <br />
<span style="margin-left: 4em;">नमन धरती तू हमें है विविध विधि से पालती। </span><br />
<span style="margin-left: 4em;">नमन वर्षा, नमन सरिता, सींचती, तू तारती। </span><br />
<span style="margin-left: 4em;">पोषती है प्रकृति जैसे, हम भी संरक्षण करें, </span><br />
<span style="margin-left: 4em;">उस सरीखे हम बनें यह ही यथोचित आरती। ॥४॥ </span><br />
</p>

<p>
&ldquo;मातृ-भूमि प्रणाम तुझको, और तेरे पुराण को। <br />
स्वेद का हर कण समर्पित देश के निर्माण को। <br />
जन्मभूमि स्वर्ग से बढ़ राम ने भी यह कहा, <br />
सर्वदा तुझपर निछावर हम करें मन-प्राण को। <br />
<span style="margin-left: 4em;">सब सुखी हों, सब निरोगी, कष्ट से हर त्राण हो। </span><br />
<span style="margin-left: 4em;">दिग्दिगंत विनष्ट दुर्मति, कलुषता निष्प्राण हो। </span><br />
<span style="margin-left: 4em;">साहचर्य समाज समरस शांति का साम्राज्य हो। </span><br />
<span style="margin-left: 4em;">व्याप्त हो चहुँ ओर मंगल, सर्व जन कल्याण हो। ॥५॥ </span><br />
</p>
