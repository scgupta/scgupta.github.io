---
title: "लोप सर्ग - भाग १ - वंदना"
excerpt: "धौम्य ऋषि के साथ ईश वंदना, एवं प्रस्थान"
---

<p>
हे विनायक! आपका हम ध्यान इस विधि से धरें <br />
कि पितृ भी यदि शत्रु बनकर कंठ को खंडित करें, <br />
ग्रह गजानन, वक्रतुंड, या एकदंत ही बस बचे, <br />
पर व्यथित न हों तनिक भी, मान्यता अर्जित करें।
</p>

<p>
बन सकें हम विघ्न-नाशक शोक-हारक जगत के, <br />
लोक हित को नत समर्पित, हों सहायक प्रगति के, <br />
अल्प साधन, मूष वाहन, परिक्रमा पर विश्व की, <br />
लक्ष्य साधें युक्ति से, परिबंध तोड़ें नियति के ॥१॥ <br />
</p>

<p>
शंभु शंकर करुण सागर दान हम यह मांगते, <br />
रूढ़ि-मर्दन हेतु तांडव-शक्ति हे नटराज दे, <br />
ध्वंशकर अन्याय को हम धर्म का संबल बनें, <br />
अबल का बल सिद्ध हों, तू शूल कर में आज दे। <br />
<!-- अबल का बल सिद्ध हों, कर में परशु तू आज दे। -->
</p>

<p>
क्षीर मंथन से अमिय की लालसा सब ही करें, <br />
पर गरल यदि हो प्रकट निर्द्वंद्व वह भी पी सकें, <br />
कंठ में ही रोक लें विष, उर कभी न विषाक्त हो, <br />
जूट से निर्मल निकलकर जीवनी गंगा बहें ॥२॥ <br />
</p>

<p>
शारदे माँ हम सृजन की साधना में रत रहें,<br/>
कल्पना कोंपल खिलें और पल्लवित-पोषित रहें,<br/>
प्रखर चेतन बुद्धि बल का तुम हमें वरदान दो,<br/>
ज्ञान और विज्ञान को विकसित करें, विस्तार दें।<br/>
</p>

<p>
प्रार्थना करते कला साधन नहीं हो, साध्य हो,<br/>
सृजन की जिस भी विधा में रुचि जगे आराध्य हो,<br/>
साधना ही सिद्धि हो, धन-ख्याति का माध्यम नहीं,<br/>
प्रेरणा सरिता से सिंचन अनवरत निर्बाध  हो॥३॥ <br />
</p>
