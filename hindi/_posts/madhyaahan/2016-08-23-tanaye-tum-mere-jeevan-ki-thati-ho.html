---
title: "तनये! तुम मेरे जीवन की थाती हो!"
excerpt: "तनये! तुम मेरे जीवन की थाती हो! गुंजित होता है मन-आँगन जब तुम तुतले स्वर में गाती हो!"
image: "https://2.bp.blogspot.com/-cwXLiPGOD7s/V9armOMTPDI/AAAAAAAAH-g/U9XSfCctsEUYQnuXfqUmO0i97_dwX9ClACPcB/s1600/ABBa-filter.jpg"
---

<p><img class="framedimg" src="https://2.bp.blogspot.com/-cwXLiPGOD7s/V9armOMTPDI/AAAAAAAAH-g/U9XSfCctsEUYQnuXfqUmO0i97_dwX9ClACPcB/s320/ABBa-filter.jpg" /></p>

<p>
तनये! तुम मेरे जीवन की थाती हो!<br />
गुंजित होता है मन-आँगन जब तुम तुतले स्वर में गाती हो!
</p>

<p>
जीवन के यत्नों में निमग्न<br />
अपनी ही सुध में जाया था।<br />
दो-चार सुखों के संचय में<br />
अपना सर्वस्व लगाया था।<br />
<span style="margin-left: 6em;">तिनके-तिनके जोड़, सजा,</span><br />
<span style="margin-left: 6em;">मैनें भी नीड़ बनाया था।</span><br />
<span style="margin-left: 6em;">स्नेह सुधा से सिंचित हो</span><br />
<span style="margin-left: 6em;">मधुमय संसार बसाया था।</span><br />
पर संचित कुछ अनुभव ऐसे,<br />
मन में विराग भी बसता था।<br />
शिशु-मोद लुभाता था, लेकिन<br />
संतति पालन से डरता था।<br />
<span style="margin-left: 6em;">अब हँसता हूँ अपनी मति पर</span><br />
<span style="margin-left: 6em;">जब "बा" कह मुझे बुलाती हो।</span><br />
<span style="margin-left: 6em;">तनये! तुम मेरे जीवन की थाती हो! ॥१॥</span>
</p>

<p> 
तुम आयी जब गोदी में, मैंने<br />
गालों को पहली बार छुआ,<br />
तुम देख रही थी टुकुर-टुकुर<br />
चहुँ ओर निरा संसार नया।<br />
<span style="margin-left: 6em;">मैं मोहित तेरी बड़ी-बड़ी</span><br />
<span style="margin-left: 6em;">आँखों के कौतुक विचरण पे।</span><br />
<span style="margin-left: 6em;">रक्तिम रूखी नवजात त्वचा,</span><br />
<span style="margin-left: 6em;">झीनी पलकों के उद्यम पे।</span><br />
पतली, नन्ही अंगुलियों के<br />
मुट्ठी में बंधने-खुलने पे।<br />
आकारहीन स्पंदन लय से<br />
नव जीवन प्रस्फुट होने पे।<br />
<span style="margin-left: 6em;">तुझ संग मैंने फिर जन्म लिया,</span><br />
<span style="margin-left: 6em;">नित पाठ नये सिखलाती हो।</span><br />
<span style="margin-left: 6em;">तनये! तुम मेरे जीवन की थाती हो! ॥२॥</span>
</p>

<p>
स्मृति में हर क्षण अंकित है<br />
जैसे-जैसे तुम बड़ी हुई।<br />
घुटनों पर सारा घर घूमा,<br />
अंगुली थाम कर खड़ी हुई।<br />
<span style="margin-left: 6em;">डग-मग पग से जग नापा,</span><br />
<span style="margin-left: 6em;">गिर-उठ निज क्षमता परखी।</span><br />
<span style="margin-left: 6em;">अनजाने कितने खेल रचे,</span><br />
<span style="margin-left: 6em;">तेरा भोला अधिकार सखी।</span><br />
अनगिन लार भरे चुम्बन से<br />
मेरे गालों का मान किया।<br />
अपने नन्हें हाथों से मेरे<br />
केशों का श्रृंगार किया।<br />
<span style="margin-left: 6em;">उड़ता हूँ नभ में जब मेरे</span><br />
<span style="margin-left: 6em;">कंधे पर चढ़ इठलाती हो।</span><br />
<span style="margin-left: 6em;">तनये! तुम मेरे जीवन की थाती हो! ॥३॥</span>
</p>

<p>
कुछ नये अलबेले शब्दों की<br />
नई भाषा हमको सिखलायी।<br />
कुछ तुतला कर हम भी बोले,<br />
अपनी भी तुमको समझायी।<br />
<span style="margin-left: 6em;">कुछ गीत तुम्हारे गाये मैंने,</span><br />
<span style="margin-left: 6em;">मेरे गीतों को तुमने गाया।</span><br />
<span style="margin-left: 6em;">तेरे बचपन की बाँह पकड़</span><br />
<span style="margin-left: 6em;">मेरा बचपन फिर से आया।</span><br />
गोदी पर बैठी जिद करती,<br />
मुस्काया, रोया, लाड़ किया।<br />
अव्यक्त रही जो जीवन भर,<br />
उस पीड़ा का उपचार किया।<br />
<span style="margin-left: 6em;">धड़कन नयी धुन गढ़ती है जब</span><br />
<span style="margin-left: 6em;">सीने पर तुम सो जाती हो।</span><br />
<span style="margin-left: 6em;">तनये! तुम मेरे जीवन की थाती हो! ॥४॥</span>
</p>

<p>
२२ अगस्त २०१६<br />
बंगलौर
</p>

<p>PS:</p>

<p>
इस कविता की प्रारंभिक पंक्तियाँ तकरीबन ३ साल पहले लिखीं थीं जब मेरी बड़ी बेटी ने बस बोलना शुरू ही किया था। लेकिन दैव योग से कविता अधूरी ही रही। भगवानम् यत करोति, शोभनम् ऐव करोति। अब मेरी छोटी बेटी ने तुतलाना शुरू किया है, तो बाकी के छन्द भी पूरे हुए। 
</p>

<p>
इस कविता की पहली पंक्ति के पीछे भी कथा है। तब बड़ी बेटी एक वर्ष की भी नहीं हुई थी, मैं और मेरी मौसेरी बहन इस बात की चर्चा कर रहे थे कि वह बड़ी होकर मुझे क्या कह कर पुकारेगी, और मैं उसे क्या कह कर पुकारूँगा। हमने यह निर्धारित किया कि वह मुझे "तात" कहेगी, और मैं उसे "तनया", परन्तु बेटी की कुछ और ही योजना थी। जब उसने बोलना शुरू किया तो मुझे "बा" कह कर बुलाना शुरू कर दिया। अब यह भी न्यायोचित था, अगर मैं यह तय करता हूँ कि जग उसे क्या कह कर बुलाएगा, तो उसे कम से कम यह तय करने का अधिकार तो है ही कि वह मुझे क्या कह कर बुलाएगी। तब से मेरे लिए "बा" सबसे मधुर शब्द हो गया।
</p>
