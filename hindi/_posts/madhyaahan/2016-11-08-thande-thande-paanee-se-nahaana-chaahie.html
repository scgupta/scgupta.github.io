---
title: "जा रहा हूँ मैं नहाने!"
excerpt: "अगर मुझसे ठंड में ठंडे ठंडे पानी से नहाने पर कविता लिखने को कहा जाए, तो मैं कुछ यूँ लिखूँगा :-)"
image: "https://3.bp.blogspot.com/-J4VZva3RpUg/WCg6lT3tgkI/AAAAAAAAIDk/Tiau__xJ8H4yuGHzL0MQlsQTQuOQEAS2QCPcB/s1600/BabyBath.jpg"
---

<a href="https://unsplash.com/photos/XKpPsuuGE_Q" rel="nofollow" target="_blank" ><img class="framedimg" src="https://3.bp.blogspot.com/-J4VZva3RpUg/WCg6lT3tgkI/AAAAAAAAIDk/Tiau__xJ8H4yuGHzL0MQlsQTQuOQEAS2QCPcB/s320/BabyBath.jpg" /></a>

<p>
आज मैं अपनी ही खिंचाई करने में मूड में हूँ :-) अगर मुझसे ठंड में ठंडे ठंडे पानी से नहाने पर कविता लिखने को कहा जाए, तो मैं कुछ यूँ लिखूँगा...
</p>

<p>
जा रहा हूँ मैं नहाने! <br />
</p>

<p>
प्रात की लाली अभी तक <br />
मुँह छिपा सोई हुई है। <br />
नव दिवस के सत्कार को <br />
नहीं कोई तत्पर कहीं है। <br />
</p>

<p>
और मैं हूँ शीत की इस <br />
ब्रह्म वेला में समर्पित, <br />
दृढ़ हृदय प्रस्तुत हुआ <br />
निष्कंप जल में थरथराने! ॥१॥ <br />
</p>

<p>
भीष्म करतब देख कर यह <br />
गगन का मन उमड़ आया, <br />
तुहिन आखों में समेटे <br />
प्रयत्न से वह मुस्कुराया, <br />
</p>

<p>
कह रहा प्रशस्ति से भर <br />
कि उसमें भी साहस नहीं, <br />
इस घड़ी में वह जो होता <br />
ढूँढ लेता सौ बहाने! ॥२॥ <br />
</p>

<p>
पुष्प मेरी वन्दना को <br />
लघु कलश सर पर उठाये, <br />
अभिषेक को आतुर हुए <br />
श्रद्धा मेरी मन में सजाये। <br />
</p>

<p>
मैंने कहा कि खूब है यह <br />
कृत्य भीषण पूजने को <br />
कर रहे तुम भी वही हो <br />
मैं जिसे निकला ढ़हाने! ॥३॥ <br />
</p>

<p>
चीरती निस्तब्धता को <br />
एक चिड़िया चहचहाई, <br />
हाय कैसी नियति निर्मम <br />
तनिक भी न दया आई। <br />
</p>

<p>
सांत्वना मैंने उसे दी, <br />
सजग साक्षी आज बन तू, <br />
देख मुझको, कठिन क्षण भी <br />
अमर निर्भय गीत गाने! ॥४॥ <br />
</p>

<p>
जा रहा हूँ मैं नहाने! <br />
</p>

<p>
८ नवम्बर २०१६ <br />
बंगलौर
</p>
