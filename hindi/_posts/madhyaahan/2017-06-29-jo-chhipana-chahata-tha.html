---
title: "जो छिपाना चाहता था"
excerpt: "बाढ़ को बाँधा मगर कुछ-एक बूँदें आ गयीं, जो छिपाना चाहता था विश्व को दिखला गयीं।"
---

<p>
बाढ़ को बाँधा मगर कुछ-एक बूँदें आ गयीं, <br />
जो छिपाना चाहता था विश्व को दिखला गयीं।
</p>

<p>
स्वप्न आखों में सजाकर जगमगाता था सदा, <br />
पवन का उत्पात बनकर लहलहाता था सदा, <br />
हो न जैसे छाँव बादल की तनिक सी भी कहीं, <br />
<span class="tooltip">व्योम<span class="tooltiptext">आकाश</span></span> के उस सूर्य जैसा तमतमाता था सदा। <br />
झील मन की सोचता था अब सदा को जम गयी, <br />
गर्म <span class="tooltip">हिल्लोलें<span class="tooltiptext">लहरें</span></span> मगर हिम-सतह को पिघला गयीं, <br />
जो छिपाना चाहता था विश्व को दिखला गयीं॥
</p>

<p>
सख्त पत्थर मेरु से टूटा नदी में बह चला, <br />
नद-तले में वह लुढ़कता जब किसी से भी मिला, <br />
वे नुकीली धार से उसके किनारे निर्दयी, <br />
थे उकेरे घाव या फिर अंग अपना ही छिला। <br />
अंत तक चोटें उसे पर गोल-मोहक ढालकर, <br />
प्राण हैं पाषाण में भी पाठ यह सिखला गयीं, <br />
जो छिपाना चाहता था विश्व को दिखला गयीं॥
</p>

<p>
२९ जून २०१७ <br />
बंगलौर
</p>
