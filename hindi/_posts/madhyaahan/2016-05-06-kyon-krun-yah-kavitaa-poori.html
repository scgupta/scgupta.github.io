---
title: "क्यों करूँ यह कविता पूरी"
excerpt: "स्मृतियों के अनगिन पन्ने, भाव समेटे नन्हे-नन्हे, आतुर हैं अपनी कहने को, संवेदित धारा बहने को।"
---
<p>
स्मृतियों के अनगिन पन्ने,<br />
भाव समेटे नन्हे-नन्हे,<br />
आतुर हैं अपनी कहने को,<br />
संवेदित धारा बहने को।
</p>

<p>
कुछ है उनमे हँसी-ठिठोली,<br />
कुछ में मन की गाँठें खोली।<br />
कई प्रसंग हैं रंग-बिरंगे,<br />
और जीवन के शाश्वत पंगे।
</p>

<p>
क्षण-क्षण कर यादों को जोड़ा,<br />
आकुल है मेरा मन थोड़ा,<br />
क्या सचमुच ही सबकुछ कह दूँ?<br />
सबको अपने मन की तह दूँ?
</p>

<p>
भाव उकेरे कागज में जो,<br />
मन में कुछ न शेष रहे जो,<br />
खाली हो कभी भर पाउँगा?<br />
मैं क्या फिर मैं रह पाउँगा?<br />
</p>

<p>
हाँ! अनुभव के युग हैं बीते,<br />
पर मन के कई कोने रीते,<br />
जीवन आधा, कथा अधूरी!<br />
क्यों करूँ यह कविता पूरी?
</p>

<p>
६ मई २०१६<br />
बंगलौर
</p>
