---
title: "पुण्य संजो कई जन्मों का"
excerpt: "मेरे सभी मित्रों को साभार समर्पित :-)"
---

<p>
मेरे सभी मित्रों को साभार समर्पित :-)
</p>

<p>
पुण्य संजो कई जन्मों का इस बार धरा पे आया हूँ <br />
अब झेलो मुझको, मैं तुम सबके पाप गिनाने आया हूँ <br />
</p>

<p>
चाहा तो तुमने भी होगा कि मुझसे रिश्ता टूट सके <br />
राह बदल कर, चाल बदल कर, मुझसे पीछा छूट सके <br />
पर भाग्य ठगे न केवल मुझको, तुम भी उससे हारे हो <br />
घूम-फिरे तुम दुनिया भर पर फिर भी साथ हमारे हो <br />
बचा रह गया, भूला-बिसरा उधार चुकाने आया हूँ <br />
पुण्य संजो कई जन्मों का इस बार धरा पे आया हूँ <br />
</p>

<p>
अब साथ चल रहे मेरे तुम जो, थोड़ा ये उपकार करो <br />
झेल रहे हो मुझको कब से, तो इतना और यार करो <br />
लेन-देन का ये खाता, भई इसको यूँ ही चलने दो <br />
हिसाब बराबर न हो देखो, कुछ तो बाकी रहने दो <br />
समझो यूँ अगले जन्मों का व्यापार बढ़ाने आया हूँ <br />
पुण्य संजो कई जन्मों का इस बार धरा पे आया हूँ <br />
</p>

<p>
८ अक्टूबर २०१६ <br/>
बंगलौर
</p>
