---
title: "जीवन का फिर द्यूत सजाया"
excerpt: "संकल्पों की अंजुलि भरकर, कौशल की कुछ मणियाँ चुनकर, कर्मों के पासे फिर फेंके, खुद पर फिर से दांव लगाया! जीवन का फिर द्यूत सजाया!"
image: "https://1.bp.blogspot.com/-GFeV4dwKMHM/VxC_y6j2URI/AAAAAAAAHUs/uicKCY1BookooaTalQO6C1VH0EaaebIpACKgB/s1600/DyutAncientIndianGamblingGame.jpg"
---
<p><img class="framedimg" src=https://1.bp.blogspot.com/-GFeV4dwKMHM/VxC_y6j2URI/AAAAAAAAHUs/uicKCY1BookooaTalQO6C1VH0EaaebIpACKgB/s320/DyutAncientIndianGamblingGame.jpg" /></p>

<p>
तन्मय हो, निश्चिन्त हृदय,<br />
क्षण-भंगुर चौसर खेल रहा।<br />
कुछ लूट लिया, कुछ हार गया,<br />
चोटिल हो, पीड़ा झेल रहा।<br />
फिर<br />
संकल्पों की अंजुलि भरकर,<br />
कौशल की कुछ मणियाँ चुनकर,<br />
कर्मों के पासे फिर फेंके,<br />
खुद पर फिर से दांव लगाया!<br />
जीवन का फिर द्यूत सजाया! ॥१॥</p>

<p>
झंझावातों से लड़ने की<br />
चाह संजोये विहंग उड़ा।<br />
उड़ने का निश्चय न टूटा,<br />
भले गिरा पड़ा हो पंख तुड़ा।<br />
फिर<br />
आशा के उन्मुक्त गगन में,<br />
स्वप्नों के अनजान भुवन में,<br />
पंखों का साहस फिर तोला,<br />
फिर क्षितिज से होड़ लगाया।<br />
जीवन का फिर द्यूत सजाया! ॥२॥</p>

<p>
कुपित शीत की हिम वर्षा में<br />
कुछ हरी टहनियाँ टूट गयीं,<br />
कई पत्तों के आश्रय छूटे,<br />
कुछ जड़ को धरती छोड़ गयी।<br />
फिर<br />
मधुबन की गरिमा सहेज कर,<br />
श्वासों में अनुभव का तेज भर,<br />
तरुवर की ठिठुरी काया पर<br />
फिर बसंत का यौवन छाया।<br />
जीवन का फिर द्यूत सजाया! ॥३॥</p>

<p>
अपना मूल्यांकन करने को<br />
जाने क्यों मन आज करा।<br />
खुद तुला की डंडी बन कर,<br />
पलड़ों में खुद को काट धरा।<br />
फिर<br />
लहू सने निज के टुकड़ों को,<br />
अश्रु अभिसिंचित दुखड़ों को,<br />
अंतिम बार आलिंगन में भर,<br />
गंगा में तर्पित कर आया।<br />
जीवन का फिर द्यूत सजाया! ॥४॥</p>

<p>
२६ नवंबर २०१४<br />
बंगलौर</p>
