---
title: "धीरे-धीरे जाग रहा हूँ"
excerpt: "कड़ी धूप में सारा दिन तप, श्रम निरत, संधानों में खप, प्रतिफल में निशिता पाने पर, खिन्न, अंध गह्वर में छिपकर, अंतस के अंधियारे से क्यों भाग रहा हूँ?  धीरे-धीरे जाग रहा हूँ।"
---
<p>
कड़ी धूप में सारा दिन तप,<br />
श्रम निरत, संधानों में खप,<br />
प्रतिफल में निशिता पाने पर,<br />
खिन्न, अंध गह्वर में छिपकर,<br />
अंतस के अंधियारे से क्यों भाग रहा हूँ?<br />
धीरे-धीरे जाग रहा हूँ।</p>

<p>
इच्छा और अपेक्षा कारण;<br />
समझा दुख का मूल निवारण।<br />
शांत मन हो धूनी रमाकर,<br />
बैठा तुंग शिला के ऊपर,<br />
अंतरतम के अंधियारे को त्याग रहा हूँ।<br />
धीरे-धीरे जाग रहा हूँ।</p>

<p>
१० दिसंबर २०१४<br />
बंगलौर</p>

