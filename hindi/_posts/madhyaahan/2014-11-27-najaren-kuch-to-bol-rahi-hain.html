---
title: "नजरें कुछ तो बोल रही हैं"
excerpt: "अधरों पर दृढ़ मौन सजाया, स्मित की एक धूमिल छाया, शब्द भले ही झिझक रहे हों, शायद भावों को तोल रही हैं। नजरें कुछ तो बोल रही हैं!"
---
<div style="text-align: center;">

<p>
अधरों पर दृढ़ मौन सजाया,<br />
स्मित की एक धूमिल छाया,<br />
शब्द भले ही झिझक रहे हों, शायद भावों को तोल रही हैं।<br />
नजरें कुछ तो बोल रही हैं!
</p>

<p>
क्या संचित अभिमान कहीं है?<br />
स्निग्ध नेह का भान नहीं है?<br />
अंतस की अनसुलझी गुत्थी संयत हो कर खोल रही हैं।<br />
नजरें कुछ तो बोल रही हैं!
</p>

<p>
दायित्व को दान क्यों माना?<br />
उचित है अधिकार का बाना?<br />
शंकित आभारों की गठरी निर्लिप्त हो टटोल रही हैं।<br />
नजरें कुछ तो बोल रही हैं!
</p>

<p>
खोने-पाने की गणित वृथा है।<br />
आने-जाने की नियत प्रथा है।<br />
अनुरागों के व्यापारों पर वैरागी बन डोल रही हैं।<br />
नजरें कुछ तो बोल रही हैं!
</p>

<p>
आनंदित जीने की इच्छा।<br />
सुख-दुख समभाव की दीक्षा।<br />
आत्म निहित अंतर्विरोध की मिश्री मन में घोल रही हैं।<br />
नजरें कुछ तो बोल रही हैं!
</p>

</div>

<p>
२७ नवंबर २०१४<br />
बंगलौर</p>

