---
title: "नव वर्ष का स्वागत"
excerpt: "पर नूतन के आकर्षण में कैसे न नवल प्रयास करूँ, इस बार मेरा मन कि हर क्षण जीने का अभ्यास करूँ।"
---
<p>
गत वर्ष हेतु, अभिलाषा से जीवन-थाल सजाया था,<br />
आँख बिछायीं थीं पथ पर, आशा का दीप जलाया था,<br />
बन पाहुन आ जीवन में कुछ सुख-दुख नूतन डाल गया,<br />
चंद नयी स्मृतियाँ बुन कर पीछे यह भी साल गया।<br />
<br />
पाहुन था, आकर चला गया; नियम सदा यह नियत रहा,<br />
पुनः नहीं मिलना होगा, सर्वदा यह भी विदित रहा।<br />
विदा विगत को दो लेकिन आशा-दीप जलाये रखना,<br />
आगंतुक नव वर्ष हेतु जीवन-थाल सजाये रखना ॥१॥</p>

<p>
नव पाहुन के स्वागत में फिर नये प्रण निर्मित होंगें,<br />
कुछ दिन पालन होगा फिर जीवन में दब विस्मृत होंगे।<br />
माह अंत आते-आते नव वर्ष पुराना हो जायेगा,<br />
जीवन फिर वही पुरानी नित दिनचर्या दोहरायेगा।<br />
<br />
पर नूतन के आकर्षण में कैसे न नवल प्रयास करूँ,<br />
इस बार मेरा मन कि हर क्षण जीने का अभ्यास करूँ।<br />
उन्नति में चिर रत रहने का मनु-स्वाभाव बनाये रखना,<br />
आगंतुक नव वर्ष हेतु जीवन-थाल सजाये रखना ॥२॥</p>

<p>
३१ दिसंबर २०१४<br />
बंगलौर</p>
