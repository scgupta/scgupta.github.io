---
title: "आत्मनिरीक्षण"
excerpt: "भाव बिना मति दिशाहीन है किंचित् यही रोग का मूल। सामंजस्य संतुलन उनमें, अति एक की निश्चित भूल।"
image: "https://2.bp.blogspot.com/-zy0GbIsvVEI/WFBCBAYKfZI/AAAAAAAAIJY/gfVud-SCcjQdIAWfA9IQYJOcM0kuqE7cgCPcB/s1600/TheThinker.jpg"
---

<img class="framedimg" src="https://2.bp.blogspot.com/-zy0GbIsvVEI/WFBCBAYKfZI/AAAAAAAAIJY/gfVud-SCcjQdIAWfA9IQYJOcM0kuqE7cgCPcB/s320/TheThinker.jpg" />

<p>
सब प्रिय जन गंतव्य गए,<br />
मैं एक अकेला <span class="tooltip">अरिवन<span class="tooltiptext">रस्सी का वह फँदा जिसमें घड़ा आदि फँसाया जाता है</span></span> में,<br />
रोगी काया क्लांत हृदय से<br />
झाँक रही है जीवन में।<br />
</p>

<p>
ढूढ़ रही है मन के अंदर<br />
इच्छाओं के झुरमुट को,<br />
अभिलाषाओं से ही जैसे<br />
कहीं जिजीविषा प्रस्फुट हो।<br />
</p>

<p>
उथल-पुथल कर हार गया पर<br />
इच्छा का कोई चिह्न नहीं।<br />
क्या मैं बन गया हूँ योगी,<br />
या मन मरघट से भिन्न नहीं?<br />
</p>

<p>
मन के कुछ कोने रीते हैं,<br />
कुछ में रिसता दलदल है,<br />
एक भाग तो जमा शिला सा<br />
नहीं कहीं कोई हलचल है।<br />
</p>

<p>
सोच रहा हूँ कारण क्या हैं<br />
पहुँचा कैसे इस स्थिति पर।<br />
शायद अब मैं समझ रहा हूँ,<br />
क्यों छाया सम्मोहन मति पर।<br />
</p>

<p>
दुःख से बचने को निष्ठुर<br />
विराग से था मन भर डाला।<br />
दुःख हीन हुआ, पर हर्ष हीन भी,<br />
रस-विहीन जीवन प्याला।<br />
</p>

<p>
प्रज्ञा का आधिपत्य हुआ,<br />
और कुंद हो गया संवेदन,<br />
हृदय कुपोषित सूख गया<br />
और मंद हुआ है स्पंदन।<br />
</p>

<p>
भाव बिना मति दिशाहीन है<br />
किंचित् यही रोग का मूल।<br />
सामंजस्य संतुलन उनमें,<br />
अति एक की निश्चित भूल।<br />
</p>

<p>
१३ दिसंबर २०१६<br />
बंगलौर
</p>
