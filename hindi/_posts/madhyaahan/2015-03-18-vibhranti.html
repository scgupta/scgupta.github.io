---
title: "विभ्रांति"
---
<p>
प्रेरणा के दीप मंदम हो रहे तम में थकित से,<br />
धुंध में है राह खोई, नयन मुंदते हैं व्यथित से,<br />
लालसा में मदमत्त हो दौड़ते थे जो अनवरत,<br />
अब वही पद हैं ठिठकते, क्लांत होकर लघु श्रमित से!</p>

<p>
नियति की ग्रीवा पर कभी हाथ थे निर्भय लपकते,<br />
छीन विधि से लेखनी, थे भाग्य का भी भाग्य लिखते,<br />
प्रारब्ध का उपहास यह, समय का क्रूर व्यंग देखो --<br />
अब वही हाथ हैं निज रेखाओं में भविष्य पढ़ते!</p>

<p>
देह पर आघात को था वक्र अधरों से चिढ़ाता,<br />
हृदय पर यदि चोट मिलती आँख में न अश्रु आता,<br />
दंभ से झूमता था अदम्य आत्मबल के कवच में,<br />
अब उसी विश्रंभ को एक तुच्छ तृण भी बींध जाता!</p>

<p>
क्या हुआ, कैसे सूखी जिजीविषा की भव्य धारा?<br />
क्यों अब बनकर अकिंचन ढूंढता फिरता सहारा?<br />
क्या खो दिया ऐसा, या क्या नहीं अब तक मिला है?<br />
क्यों जगी विभ्रांति दुर्जय? क्यों लगा सर्वस्व हारा?</p>

<p>
जब सत्य यह कि जीवनी प्रतिपल सुधा में भींगती,<br />
नेह की अनुरक्त बाँहें व्यग्र आलिंगन बाँधतीं,<br />
कूँजती किलकारियाँ हैं आमोद में आह्लाद की,<br />
फिर क्यों व्यथित हो जीवनी, अनजान कुछ है खोजती?</p>

<p>
१८ मार्च २०१५<br />
बंगलौर</p>

<p>[ इसका प्रतिउत्तर <a href="../../2016/01/14-pranjal.html">प्रांजल</a> में. ]</p>
