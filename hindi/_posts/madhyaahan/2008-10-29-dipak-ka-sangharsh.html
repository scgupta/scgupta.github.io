---
title: "दीपक का संघर्ष"
excerpt: "सुने विकट नियति की छलना!  नि:स्पृह कर्म है लौ का जलना। हो ले कुत्सित कुटिल रचयिता। दीपक का संघर्ष है जीता!"
image: "https://3.bp.blogspot.com/-kejLw7KK38U/VxC_y-xdC7I/AAAAAAAAHUs/HZMT_7GwaDgLQqc3Q7kHSJ4jbqAM12K3gCKgB/s1600/Deepak.jpg"
---

<p><img class="framedimg" src="https://3.bp.blogspot.com/-kejLw7KK38U/VxC_y-xdC7I/AAAAAAAAHUs/HZMT_7GwaDgLQqc3Q7kHSJ4jbqAM12K3gCKgB/s320/Deepak.jpg" /></p>

<p>
अनगिन रातों में जल-जल कर,<br />
आंधी-तूफानों से लड़ कर,<br />
जीवन की यह बाती झुलसी,<br />
राख हुई, चिंगारी हुलसी,<br />
आशाओं का दिया है रीता।<br />
शायद अब अँधियारा जीता।</p>

<p>
रुक कर पीछे नजर घुमाऊँ,<br />
कितनी ही यादों को पाऊं।<br />
गंगा के एक घाट किनारे,<br />
हम दीपक जलते थे सारे,<br />
एकाकी कर गई एक धारा।<br />
लगता अब उजियारा हारा।</p>

<p>
लहरों के संग बहते-बहते,<br />
बिखरन की पीड़ा को सहते,<br />
कितने दूर हो गए अपने,<br />
फिर मिलने के बस हैं सपने,<br />
लगता है जैसे युग बीता।<br />
शायद अब अँधियारा जीता।</p>

<p>
दीवाली का पर्व है आया,<br />
मन में घोर अँधेरा छाया,<br />
बाहर दीपक से जग-मग है,<br />
पर अंधमय भीतर का जग है।<br />
फिर से विधना ने ललकारा,<br />
लगता अब उजियारा हारा।</p>

<p>
विधना का आशीष अपरिमित,<br />
कठिन कसौटी रचता नव नित।<br />
हो कितना ही व्यग्र प्रभंजन,<br />
निरत वर्तिका, अथक स्पंदन,<br />
फिर भी धूम कलुष ही देता।<br />
शायद अब अँधियारा जीता।</p>

<p>
प्रस्तुत जीवन भर जलने को,<br />
उद्यत जग दीपित करने को।<br />
इतनी ही अभिलाषा किंचित,<br />
स्नेह-घृत से रहूँ सुपोषित,<br />
उद्वेलित लौ ने बहुत पुकारा।<br />
लगता अब उजियारा हारा।</p>

<p>
क्या तम का कर दूँ अनुमोदन?<br />
सहूँ श्रांति का नीरव रोदन?<br />
सुने विकट नियति की छलना!<br />
नि:स्पृह कर्म है लौ का जलना।<br />
हो ले कुत्सित कुटिल रचयिता।<br />
दीपक का संघर्ष है जीता!</p>

<p>
दीपक का संघर्ष विजेता!</p>

<p>
२९ अक्टूबर २००८<br />
(दीपावली २००८)<br />
बैंगलोर</p>
