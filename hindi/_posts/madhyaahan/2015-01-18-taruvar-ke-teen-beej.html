---
title: "तरुवर के तीन बीज"
excerpt: "दुःख कठिन भले, पर दंड नहीं, अभिशाप न इसको मानो तुम। यह क्षण पुनीत मन शुद्धि का, अवसर उन्नति का जानो तुम। जीवन की आपा - धापी में, जीवन जीना न विस्मृत हो!  अद्भुत सुख या दुस्सह दुःख हो, जीवन तप-उन्मुख, विकसित हो!"
image: "https://4.bp.blogspot.com/-KCENSJaycU4/VxC_y53_-vI/AAAAAAAAHUs/aun4i9lrQfUZQLm3xFsT6APnSJFfluoDwCKgB/s1600/TreeWith3Branches.jpg"
---

<p><img class="framedimg" src="https://4.bp.blogspot.com/-KCENSJaycU4/VxC_y53_-vI/AAAAAAAAHUs/aun4i9lrQfUZQLm3xFsT6APnSJFfluoDwCKgB/s320/TreeWith3Branches.jpg" /></p>

<p>
जीवन - आयाम समझने को<br />
मधुवन में देखूँ घूम-घाम,<br />
षड् ऋतुओं का आना-जाना,<br />
हों तरुवर से बातें तमाम।</p>

<p>
वृहद तना लख तरुवर का,<br />
सोचूँ कितने वसंत बीते।<br />
अनुभव का सार-सत्व है क्या,<br />
पूछूँ तो मन में क्या गुनते।</p>

<p>
बालक के मन सा लाड़ लिये<br />
लिपटा उनके रूखे तन से,<br />
वल्क रेख पर उँगली फेरी,<br />
कुछ विस्मय, कुछ कौतूहल से।</p>

<p>
मैं बोला, हे तरुवर! तुम<br />
कितने विटपों के स्वामी हो!<br />
कितनी वल्लरियों का संबल,<br />
पत्तों के धारक नामी हो।</p>

<p>
कितने किसलय फूटे तुम पर,<br />
कितनी ही कलियाँ खिल आईं।<br />
कितने पथिकों ने छाया में<br />
फल खाकर फिर ऊर्जा पाई।</p>

<p>
कितने ही विहगों ने तुम पर<br />
तिनकों से नीड़ बनाया है।<br />
प्राची के संकेतों को नित<br />
खग-कुल ने जग पहुँचाया है।</p>

<p>
कितने बसंत खिले तुम पर,<br />
ग्रीष्म हैं कितने कुम्हलाये,<br />
वर्षा की झड़ी सुहानी फिर<br />
शरद, हेमंत, शिशिर आये।</p>

<p>
जिया है इतना जीवन तुमने,<br />
कितने ही जीवन देखें हैं।<br />
सिखलाओ मुझको पाठ सभी<br />
जो कुछ भी तुमने सीखें हैं।</p>

<p>
सुन संबोधन, असमंजस से<br />
तरुवर ने ली अंगड़ाई।<br />
जीवन का उद्बोधन पाने<br />
अब यह कौन लालसा आई!</p>

<p>
मुझसे उन्मुख होकर बोले,<br />
विवेक नहीं है ज्ञान, कला।<br />
बुद्धिमता का खुद अर्जन कर,<br />
कोई न इसे सिखला सकता।</p>

<p>
देना मेरा है कर्म सदा<br />
तो तीन बीज हूँ ये देता।<br />
बो-पोषित कर, या झाड़-फेंक,<br />
इच्छा तेरी, निर्णय तेरा।</p>

<p>
सुन गुरु वाणी तरुवर की<br />
मन संयत औ' गंभीर बना,<br />
मैं तत्पर सुनने - गुनने को<br />
बैठा स्थिर, मेरुदण्ड तना।</p>

<p>
बोले, पहला बीज है ये कि<br />
घृणा - प्रेम विपरीत नहीं।<br />
वे सिक्के के दो पहलू हैं,<br />
एक - दूसरे से पृथक नहीं।</p>

<p>
जैसे, बसंत में बहे बयार<br />
तो तन को बहुत सुहाती है।<br />
पर शीत-शिशिर में चले हवा<br />
तो त्वचा छील कर जाती है।</p>

<p>
है पवन वही, पर समझो तुम<br />
कि ऋतु का है बस यह अंतर।<br />
प्राण-वायु का विलोम है क्या?<br />
हो रिक्त, रहित, या शून्य, सिफर।</p>

<p>
वैसे ही, प्रेम-घृणा का भी<br />
है मूल भाव आसक्ति-राग।<br />
प्रेम का उल्टा घृणा नहीं,<br />
है निठुर उपेक्षा, चिर विराग।</p>

<p>
उत्कण्ठा और धुन के बिना,<br />
प्रेम-घृणा नहीं हो सकती।<br />
ईधन दोनों का है समान,<br />
अंतस में तृषा ही जलती।</p>

<p>
तजना सच में हो नेह अगर, <br />
तो घृणा न मन में भरना तुम।<br />
दुस्सह दुःख का उपचार सदा<br />
विरक्त विराग से करना तुम।</p>

<p>
अब सोच रहा होगा तू ये,<br />
क्यों करूँ प्रतीक्षा मैं दुःख की?<br />
औषधि से उत्तम रोकथाम,<br />
क्यों न रोकूँ दुःख-उद्गम ही?</p>

<p>
उचित विचार यह तेरा है,<br />
दूसरा बीज ले देता हूँ।<br />
दुःख का असली कारण है क्या,<br />
अब यह मैं तुझसे कहता हूँ।</p>

<p>
जब गर्मी से झुलसे वन में<br />
जीवन है त्राहि-त्राहि करता।<br />
"मेघा बरसो" मनुहार लिये<br />
खग, पौध, मनुज नभ को तकता।</p>

<p>
होती अपेक्षा बादल से कि<br />
बरसेगा, जिया जुड़ायेगा।<br />
आशा-अभिलाषा का अंकुर<br />
खिल, जीवन नया सुहायेगा।</p>

<p>
यदि न बरसें बदरा, या फिर<br />
अतिवृष्टि, घटा घनघोर फटें।<br />
जग-दुःख का कारण बादल क्या?<br />
हैं दोषी दामिनी की लपटें?</p>

<p>
द्युति-बादल का दोष नहीं,<br />
दुःख-स्रोत सदा हैं इच्छायें।<br />
तू इच्छाओं को दास बना,<br />
न कर औरों से अपेक्षायें।</p>

<p>
तूने दुःख का उपचार सुना,<br />
दुःख का कारण भी जाना है।<br />
पर "दुःख है" इसका दुःख न कर,<br />
जीवन में दुःख तो आना है।</p>

<p>
तीसरा बीज है यही, सुनो<br />
कि दुःख की खोज में मत जाओ।<br />
पर दुःख आये तो भागो मत,<br />
आत्मीयता से गले लगाओ।</p>

<p>
जब जग हो निर्दय शीत तुल्य,<br />
और दुःख-संताप जलाते हैं।<br />
तब नयना बरसा कर सावन,<br />
मन धो पावन कर जाते हैं।</p>

<p>
दुःख कठिन भले, पर दंड नहीं,<br />
अभिशाप न इसको मानो तुम।<br />
यह क्षण पुनीत मन शुद्धि का,<br />
अवसर उन्नति का जानो तुम।</p>

<p>
जीवन की आपा - धापी में,<br />
जीवन जीना न विस्मृत हो!<br />
अद्भुत सुख या दुस्सह दुःख हो,<br />
जीवन तप-उन्मुख, विकसित हो!</p>

<p>
बस यही तीन बीज हैं मेरे,<br />
सत्व यही मेरे अनुभव का।<br />
इससे ज्यादा कुछ ज्ञात नहीं,<br />
संदेश ये जीवन-कलरव का।</p>

<p>
१८ जनवरी २०१५<br />
बंगलौर</p>

<p>
[<br />
TL;DR:<br />
1. Love/hate are two sides of same coin, fed by passion. Opposite of love is not hate, it is indifference.<br />
2. Nobody, but your own desires and expectations from others, are source of your sorrows.<br />
3. Don't seek pain, but embrace it when it comes. Pain purifies soul.<br />
]</p>
