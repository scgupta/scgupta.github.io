---
title: "लोक-अवज्ञा"
excerpt: "जीवन के हर सुख को आकंठ डूब कर भोगूंगा, आनंद-तरु की फुनगी तक चढ़ने से न चूंकूंगा।"
---

<p>
गम के घूंट भरे कितने जीवन के पैमाने से,<br />
तब तो एक बार न आई कोई आह जमाने से।<br />
हलाहल की नदी में जब डुबकी ली दीवाने ने,<br />
तब तो एक बार न पूछा उसका हाल जमाने ने।
</p>

<p>
अब साकी तेरी बाहों में बंध थामा है प्याले को,<br />
मस्तानी आँखों की मदिरा भायी है मतवाले को।<br />
दुनिया के दस्तूरों का कबाब भून कर खाता हूँ,<br />
मधुमय ओठों के रस से छक कर प्यास बुझाता हूँ।
</p>

<p>
चार लोग कहेंगे क्या, क्यों इसकी मैं परवाह करूँ?<br />
मन है, मय है, मधुर प्रणय है, अब क्यों मैं आह भरूँ?<br />
जीवन के हर सुख को आकंठ डूब कर भोगूंगा,<br />
आनंद-तरु की फुनगी तक चढ़ने से न चूंकूंगा।
</p>

<p>
२२ फरवरी २०१५<br />
बंगलौर
</p>

<p>[ इसकी प्रेरणा अजय लाल थे, लेकिन अब सन्दर्भ और प्रसंग भूल गया हूँ। ]</p>

