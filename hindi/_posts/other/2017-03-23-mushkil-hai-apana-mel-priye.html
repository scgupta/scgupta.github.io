---
title: "मुश्किल है अपना मेल प्रिये"
excerpt: "तुम चांदी का सुधा-चषक, मैं अनगढ़ माटी कुल्हड़ हूँ। तुम समाधि की नीरवता, मैं होली-मस्ती, हुल्लड़ हूँ।"
---
<p>
डॉ. सुनील जोगी जी की एक प्रसिद्ध हास्य कविता है: <a href="http://www.jankalyantime.in/2011/10/blog-post.html" target="_blank" rel="nofollow">मुश्किल है अपना मेल प्रिये</a>। बहुत सारे लोगों ने समय-समय पर इसकी मस्ती पर <a href="https://twitter.com/bhaiyyajispeaks/status/844614662775717888" target="_blank" rel="nofollow">हाथ आजमाया</a> है। उसी तरंग में बहककर यह मेरा प्रयास है।
</p>

<div class='embed-container'><iframe src='https://www.youtube.com/embed/rUZx9n8OV8M' frameborder='0' allowfullscreen></iframe></div>

<p>
मुश्किल है अपना मेल प्रिये।<br />
ये प्यार नहीं है खेल प्रिये॥
</p>

<p>
तुम क्रिस्टल-मधुकलश प्रिये,<br />
मैं बिन पेंदी का लोटा हूँ।<br />
तुम सोने की चमचम गिन्नी,<br />
मैं जर्जर सिक्का खोटा हूँ।
</p>

<p>
तुम चांदी का सुधा-चषक,<br />
मैं अनगढ़ माटी कुल्हड़ हूँ।<br />
तुम समाधि की नीरवता,<br />
मैं होली-मस्ती, हुल्लड़ हूँ।
</p>

<p>
तुम पाँच-सितारा व्यंजन हो,<br />
मैं चौपाटी की भेल प्रिये।<br />
मुश्किल है अपना मेल प्रिये,<br />
ये प्यार नहीं है खेल प्रिये॥
</p>

<p>
तुम मोहिनी-कर में अमृत सी,<br />
मैं शंकर-कंठ में हलाहल।<br />
तुम बसंत-बयार सुहानी हो,<br />
मैं लू-लपटों का तपता बल।
</p>

<p>
तुम बेला की सुरभित वेणी,<br />
मैं रुद्र-गले का नाग प्रिये।<br />
तुम चन्दन तिलक सुवासित हो,<br />
मैं गोरखनाथ की राख प्रिये।
</p>

<p>
तुम गोमुख में निर्जन पूजन हो,<br />
मैं कुम्भ की रेलमपेल प्रिये।<br />
मुश्किल है अपना मेल प्रिये,<br />
ये प्यार नहीं है खेल प्रिये॥
</p>

<p>
तुम खिले कमल का सम्मोहन,<br />
मैं पंचर पहिये का काँटा हूँ।<br />
तुम मधुर विजय का चुम्बन हो,<br />
मैं निठुर हार का चाँटा हूँ।
</p>

<p>
तुम लुट्येन-दिल्ली-कॉकटेल,<br />
मैं ठंडाई की भांग प्रिये।<br />
तुम गरिमा स्वच्छ प्रशासन की,<br />
मैं हूँ झाड़ू का स्वांग प्रिये।
</p>

<p>
तुम हर दल में दल-बदलू सी,<br />
मुझपर है व्हिप की नकेल प्रिये।<br />
मुश्किल है अपना मेल प्रिये,<br />
ये प्यार नहीं है खेल प्रिये॥
</p>

<p>
२३ मार्च २०१७<br />
बैंगलोर
</p>
